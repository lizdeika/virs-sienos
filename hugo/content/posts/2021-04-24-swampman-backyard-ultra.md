---
title: "SwampMan Backyard Ultra"
date: 2021-04-24T09:00:00+03:00
tags: ["ultra"]
---

### Backyard ultra.
~6,5km ciklas per 1val. Bėgi kol nebespėji pabaigti ciklo per vieną valandą arba tiesiog pasitrauki.<br>
Formatas leidžiantis labai ilgai nepavargstant sukti ratelius, nes tarp ciklų pailsi ir pavalgai.<br>
Bet čia ir susipažįstam su SwampMan prieskoniais beigi pagardais.<br>
Tai yra netoli finišo tiesiosios (likus ~1km) pasinėrimas į tiesiog pelkę…<br>
400-500m snarglių, nevilties, keiksmažodžių, džiaugsmo ir ašarų.<br>

Žemiau pateikiamas kontrolinis sąrašas įspūdžių kruopščiai surinktų per 15val. judesio.

* Drėgno miško nosį glostantys kvapai
* Myluojanti pavasariška saulė
* Pasakiškas snygis minkštais sniego gliužuliukėliais
* Linksma kompanija (ne tas žodis!)
* Nesugebėjimas orientuotis pelkėje net sukant 15-tą ciklą
* Pasivaikščiojimas ratais pelkėje prisukant ciklą iki 8km
* Sugebėjimas prieiti brąstelę per upelį tiek iš vienos tiek iš kitos pusės…
* Kontrastinis dušas po kiekvieno ciklo: pelkėje užkaisti, laukdamas naujo ciklo atvėsti
* Pėdų ir pirštų išbrinkinimas vandeny iki susiraukšlėjimo
* Bėgimas pilnalties(beveik) nušviestu vieškeliu
* Lengvas haliucinacijų dvelksmas sukant paskutinį ciklą vienam ir paskutiniam (kiti toli priekyje)
* Sugebėjimas uždaužyt į rastus ir kumpstus tą patį nagą 4 kartus ir iki pamėlynavimo
* Puikiai pritrintos… Pažastys. (kas per?)
* Pelkės iškeikimas visais įmanomais epitetais
* Padėka pelkei už įvairovę
* Ėjimas miegot 3val nakties ir atsibudimas 7:30 nes įspūdžiai bombarduoja galvą su aukštos kokybės video įrašu ar net keliais įrašais
* Prisukimas 102,3km per 15 ciklų, tai yra apie +4km papildomų pelkės privalumų :D
